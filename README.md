### Abstract 
# Studio dei pattern comportamentali dei visitatori di un museo e loro implementazione in ambiente 3D con Unity

![Software di simulazione - Screen 1](https://github.com/Domenico-Esposito/project_m/blob/master/readme/assets/Simulazione_1.jpg?raw=true)

Al giorno d'oggi l'ausilio di strumenti avanzati e creati ad-hoc per simulare determinati eventi nel mondo reale aiuta a comprendere meglio ciò che potrebbe essere migliorato, o che addirittura non funziona, in uno specifico progetto o in una sua parte.

Esempi di simulazioni si sprecano: nel campo dell'automotive, dove si utilizzano per capire come un determinato veicolo, o una sua parte, reagisce a determinate forze; della geologia, per comprendere come un dato terreno potrebbe reagire in caso di alluvioni o terremoti; dell'ingegneria edile per constatare fino a che punto una costruzione reggerebbe in caso di calamità naturali. 

In questo contesto il campo di studio è rappresentato dal flusso di persone in ambienti chiusi.

Capire come le persone si muovono in un ambiente limitato è di estrema importanza sotto diversi punti di vista. Dal punto di vista della sicurezza, comprendere e studiare dove e come si dirigono le persone ha lo scopo di poter gestire al meglio il posizionamento di uscite di emergenza, di telecamere di sorveglianza, di estintori o addirittura di agenti della security. Dal punto di vista del marketing, capire dove si dirigono naturalmente le persone, può aiutare nel posizionamento di alcuni prodotti su uno scaffale, invece che altri, allo scopo di attirare maggiormente l'attenzione.

Il principale obiettivo del lavoro di tesi è quello di realizzare un software capace di simulare il comportamento di decine, o centinaia, di agenti\footnote{Gli agenti, o bot, rappresentano nella simulazione la controparte virtuale delle persone nel mondo reale.}.

Questi agenti si muoveranno in un ambiente tridimensionale, realizzato utilizzando il motore grafico Unity 3D, che rappresenta una stanza dove sono posizionati alcuni punti di interesse con diversi valori di importanza.

La codifica di diversi comportamenti degli agenti, unita alla realizzazione di strumenti utili a gestire la simulazione, nonché al salvataggio delle informazioni sui movimenti e sulle scelte dei singoli agenti, permetteranno all'utilizzatore del software di studiare i flussi di quest'ultimi e comprendere in che modo il posizionamento dei punti di interesse, la loro importanza e l'architettura della stanza dove gli agenti si muovono, possano agevolare o intralciare tali flussi e di conseguenza compromettere la soddisfazione del visitatore.

![Software di simulazione - Screen 2](https://github.com/Domenico-Esposito/project_m/blob/master/readme/assets/Simulazione_2.jpg?raw=true)
